# یک پیشنهاد برای گاهشماری ایرانی

## گاهشماری و هویت ایرانی

پیشینه‌ی گاهشماری در سرزمین ایران بس دراز است و در این جستار کوتاه جای پرداختن به آن نیست. جز اینکه گاهشمار ایرانی از بابل و مصر آمد و با عناصر ایرانی درآمیخت و بعدتر، چندین بار دگرگون شد تا به شکل امروزی درآمد. در این بین امّا، درهم‌تنیدگی سرشتین آن را با روح زمانه، گفتمان آرنگ‌ها (=حاکمان) و ماناک (= معنا) هویت ایرانی در هر زمانه باید به خوبی دریافت. برای نمونه پادشاهی نوبنیان ساسانی، که سرشتی مذهبی-اساطیری داشت، به گاهشماری زرتشتی جانی دوباره بخشید یا با چیرگی مسلمانان پای گاهشمار مهی اعراب به ایران باز شد و خواستگاه آن شد هجرت محمد به مدینه.

## گاهشمار شاهنشاهی

در تراداد (=سنّت) گذشته‌ی ایران، گاه سالیان را با شاهان می‌شمرده‌اند. مثلاً گفته می‌شده «سال سوّم اردشیر.» اینکه در اسفند ۵۴ بنا شد سال‌ها را از تاریخ تاجگذاری کوروش کبیر بشمارند، البته چیز تازه‌ای نبود. گذشته از این، پهلوی بوارونه‌ی سلسله‌های پیش از خود، از تبار شاهان و خانان نبود. پس کوشید با رواگ (=رواج) گفتمان باستان‌گرایی، فرّ گمشده‌ی خود و ایران را بیابد. دیگر اینکه چون محمدرضا شاه در سال ۲۵۰۰ شاهنشاهی تاج نهاد، تا زنده بود دو رقم آخر‌ْ سال‌های سلطنت او را نشان می‌دادند.

## ایران چگونه هویتی می‌خواهد

این پرسشی است بس بنیادین و پاسخ آن هزار پاره و هر پاره در دست یک ایرانی است. نگارنده نمی‌خواهد و نمی‌تواند جای همگان سخن بگوید. امَا پیش از آنکه بپرسد «ایران چگونه گاهشماری می‌خواهد؟» باید برای این پرسش پاسخی داشته باشد. نخست، ساده‌تر آن است که بگویم ایران چه نمی‌خواهد: اسلام یا دستکم «اسلام سیاسی.» سکولاریسم یا لائیسیته امروز در میان جریان مهادین (= اصلی) پاداندیشان جمهوری اسلامی یک بنیان پذیرفته‌شده است. پس گاهشمار هجری را به کناری می‌نهم. گاهشمار شاهنشاهی از این رو نیکوست که بیانگر پیشینه‌ی کهن و درخشان شهریگری (=تمدّن) در ایران زمین است. امّا مگر جز این است که ایران یکبار شاه را کشته است؟ آیا این مرده از گور باز خواهد گشت؟ پاسخ این پرسش در رویدادهای آینده نهفته است. باستان‌گرایی ایرانی نیز به گمان نگارنده، دگربار جایی در دهه‌ی ۸۰ خورشیدی جان گرفت و سپس خاموش شد.

> فرّ ایزدی و هرآنچه از آسمان به زمین افتاده است را دوباره باید به آسمان پرتاب کرد. چه شاه بازگردد چه نه، ایران آینده را باید بر شالوده‌ی مردم‌سالاری (=دموکراسی)، سکولاریسم و رواداری بنیاد کرد. و اصل این‌هاست نه شاه.

## مهستان

نشانه‌های اندیشه‌ی مردم‌سالارانه را می‌توان در گذشته‌ی باستانی ایران یافت؛ از نوشته‌های تاریخنگاران یونانی در مورد شیوه‌ی فرمانروایی مادها تا گات‌های اوستا تا آنچه از اندیشه‌ی کسانی مانند اوتانس در دوره‌ی هخامنشیان برای ما به یادگار مانده است. امّا خواستگاه مردم‌سالاری در ایران را، به ماناک امروزی و برابر با دموکراسی باختری، باید مهستان اشکانی دانست. مغان و خردمندان مهستان برگزیده‌ی شاه نبودند و شاهان خود از راه همه‌پرسی در مهستان برگزیده می‌شدند. پس شاه براستی نماینده‌ی مردم بود.

## گاهشمار مهستانی

نخستین نشست مهسان در نوروز سال ۱۳۷ پیش از میلاد برگزار شد و در از باشندگان (=حاضران) آن مهرداد یکم بود. و نخستین برنهاده‌ی (=مصوّبه) آن این بود که از این پس شاه در مهستان برگزیده یا برکنار شود. این هنگامه را می‌توان آغاز مردم‌سالاری در ایران دانست. پیشنهاد نگارنده این است که گاهشماری ایرانی نیز از نوروز سال ۱۳۷ پیش از میلاد آغاز شود و نام گاهشماری مهستانی بر آن نهیم. این جستار کوتاه در ۲۴ دیماه سال ۲۱۶۰ مهستانی نوشته شد. نگارنده تا جمهوری اسلامی بر سر کار است، از این گاهشمار بهره می‌جوید و از شما خوانندگان نیز درخواست می‌کند که چنین کنید. تا، و به امید روز گفت‌وگو و همه‌پرسی.

[بازگشت به برگ نخست](/)